136. Csillagfényes éjszakán

v1a
1. Csillagfényes éjszakán 
Angyal szózat hangzik, 
Betlehemnek pusztáján, 
Hol pásztornép tanyázik:

v1b
Pásztorok, ne féljetek, 
Vígan örvendezzetek, 
Mert földre jött, kit elküldött 
Az Úr, az Isten néktek, 
A ti üdvösségtek!

v2a
2. Hideg jászol szalmáján 
Égi gyermek alszik, 
Körülötte szállásán 
Halk ének hangja hangzik:

v2b
Imádják a pásztorok, 
Tiszta szívű jámborok. 
Örvendeznek, hálát zengnek 
Az Úr nagy jóvoltáért, 
Egyszülött Fiáért.

v3a
3. Csillag támad Keleten, 
Látják gazdag bölcsek. 
Útra kelnek serényen. 
És vélük drága kincsek.

v3b
Meglelik a Gyermeket, 
Kit a csillag hirdetett; 
Imádattal, ajándékkal 
Előtte térdre hullnak, 
S hódolnak, mint Úrnak.

v4a
4. Menjünk mi is jászlához 
Örvendező szívvel,    
Boruljunk le lábához 
Mély hódolattal, hittel!

v4b
Isten Ő és Megváltó, 
Atyánál közbenjáró. 
Nem félelmes: nyájas, kedves. 
Mint kisgyermek jött hozzánk, 
Biztatón mosoly'g ránk.

v5a
5. Karácsonynak ünnepén 
Hangozzék víg ének!
Mindenütt a földtekén 
Ezt zengjék ifjak, vének:

v5b
Dicsőség az Istennek, 
Békesség az embernek!
Az éj elmúlt, hitfény kigyúlt,
Az Isten gyermekké lett: 
Nála az üdv s élet!

