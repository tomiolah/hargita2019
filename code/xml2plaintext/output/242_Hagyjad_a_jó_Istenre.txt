242. Hagyjad a jó Istenre

v1
1. HAGYJAD a jó Istenre 
Minden te utadat!
Ha bánt szíved keserve, 
Ő néked nyugtot ad. 
Ki az eget hordozza, 
S oszlat felhőt, szelet:
Napját rád is felhozza, 
Atyád Ő és szeret.

v2
2. AZ ÚRRA bízzad dolgod, 
S könnyebbül a teher!
Ezer baj közt is boldog, 
Aki nem csügged el. 
Minek a gond, a bánat,
Mit gyötröd lelkedet?
Őhozzá küldd imádat,
S megnyered ügyedet!

v3
3. A TE irgalmasságod 
Kísér, jó Istenem, 
Te jól tudod, jól látod,
Hogy mi használ nekem.
Sorsomat úgy intézed,
Amint Te akarod!
Bölcs a Te végezésed,
Ha áld, ha sújt karod.

v4
4. UTAD van számtalan sok 
És csodás eszközöd;
Reánk is szent áldásod 
Bőséggel öntözöd. 
Művednek akadálya, 
Szünete nincs soha;
Úgy téssz, amint kívánja 
Gyermekeid java.

v5
5. BÍZZÁL, bánatos lélek!
Mit bánt a bú, a gond?
Él még, ki annyi vésznek
Torkából már kivont. 
Sok bajodból kiment Ő, 
Szűnnek keserveid,
Rád még a jó Teremtő 
Víg napot is derít.

v6
6. ŐBENNE vesd halálig 
Reményed horgonyát, 
S biztos révpartra szállít, 
Van Néki gondja rád. 
Bár késik a segítség, 
S gyakran nem lelsz vigaszt:
Eloszlik bú és kétség, 
Előbb, mint véled azt.

v7
7. Ő MEGCSELEKSZI végre 
Velünk azt, ami jó;
Ösvényünk erőssége 
Te vagy, Mindenható!
Nehéz itt földi pályánk, 
Könny lepi és tövis;
De örök pálma vár ránk,
Utunk a mennybe visz.

